Увод
====

У следећем упутству ћеш сазнати: 

- шта је то пројекат
- упутства како да самостално урадиш пројекат
- идеје за твој пројектни задатак.

Пројекат је сложенији задатак у коме чланови пројектног тима деле посао на мање делове (активности) како би дошли до 
решења пројектног задатка односно до циљева пројекта.

.. suggestionnote::
    Препоручујемо ти да пројектни задатак бираш или смишљаш тако

    - да ти буде занимљив за рад
    - да буде користан теби или другима
    - да буде довољно тежак да ти буде изазов, а довољно лак да можеш да га урадиш

    Пожељно је да се пројектни задаци баве реалним темама из школског или свакодневног живота. Ово није неопходно, 
    али свакако чини пројекат вреднијим. 

Идеје пројектних задатака које се налазе у овом приручнику су ту да ти дају инспирацију за твој пројекат. 
Пре него што одлучиш шта ће бити тема 
твог пројекта, било би корисно да укратко упознаш сваки од предложених пројеката. После тога размисли и смисли 
или одабери свој пројекат у договору са наставником. Такође, можеш и да искористиш неки од предложених пројеката као полазиште, 
а затим да га измениш по жељи. 

Сваки предложени пројекат је започет и донекле одрађен, а твој задатак је (уколико одабереш баш тај пројекат) 
да довршиш разраду и да оствариш пројекат.

Имај на уму да се предложени пројектни задаци међусобно разликују по труду и знању потребном да се задатак обави. 
Ознаке тежине пројеката намерно нису дате, да бисмо те подстакли да упознаш све предложене пројекте и покушаш 
самостално да процениш њихову тежину. Ово можеш да радиш и заједно са наставником и/или школским друговима и другарицама.

Желимо ти да успешно завршиш свој пројекат и кроз рад на њему да стекнеш нова знања и способности.

Уколико ти се искуство рада на пројекту допадне, било би сјајно да касније пробаш да смислиш или одабереш, 
а затим и урадиш још неки пројекат, или више њих.